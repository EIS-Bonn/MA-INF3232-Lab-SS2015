«هتل پارس تبریز» در نزدیکی مجموعه‌ی ائل‌گلی تبریز، با ساختمانی خاص و چشم‌نواز، تنها رستوران گردان منطقه بر فراز آن و در میان چشم‌اندازی زیبا قرار گرفته‌است. در شهر پر رفت و آمد و پر از توریستی مثل تبریز چنین ساختمانی با مدیریت درست می‌تواند از یک سوی محل پرطرفدار و رضایتبخشی برای مسافرین و از طرف دیگر تجارت پرسودی برای سرمایه‌گذاران و گردانندگان هتل باشد. پنج ستاره‌ای که بر پیشانی ساختمان می‌درخشد و البته قیمت اتاقها، در مسافرین و مشتریان این هتل انتظار رویاروئی با امکانات و خدمات بسیار خوب را ایجاد می‌کند. اما...
  
  اما متاسفانه این هتل پاسخگوی مناسبی برای این انتظار نیست و در خوش‌بینانه‌ترین حالت و با ارفاق می‌توان فقط سه ستاره برایش کنار گذاشت، شاید هم کمتر:
  
  اگر از همان آغاز ورود موارد را ذکر کنم، ذهنیت بهتری از هتل خواهید داشت. تنها پارکینگ مسقف این هتل گنجایش بیست تا سی اتومبیل را داراست، کثیف و به‌هم‌ریخته، با فاصله‌ی قابل توجهی از هتل، بدون آسانسور یا هر نوع دسترسی درست و حرفه‌ای به هتل! شما در نهایت می‌توانید اتومبیلتان را در محوطه‌ی مقابل ورودی هتل پارک کنید تا امکان جابجائی چمدانهایتان فراهم باشد، اما نمی‌دانم چرا از رمپ دسترسی به این محوطه برشِ پله‌ای غریبی ایجاد کرده‌اند، شاید به قصد سابیده شدن زیر ماشینها و تخریب اتومبیل مسافران! اتومبیل برخی از کارکنان و احتمالن خودروهای شرکتهای مسافربر طرف قرارداد در مسیر مقابل ورودی به وضع نادرست و مزاحمی پارک می‌شوند و شما باید بعد از کلی مزاحمت و کج و کوله شدن وارد هتل شوید.
  یک نفر در چند قدمی در ورودی، خسته و از سر انجام وظیفه به زبان آذری به شما خوشامد می‌گوید. مسئول پذیرش همزمان با گفتگو با شما نکاتی را برای آموزش همکارش به زبان آذری اضافه می‌کند. شما که اتاق هتل را از طریق سایتهای گردشگری رزرو کرده‌اید و مشخصاتتان هم بطور کامل در واچر قید شده‌است، فکر می‌کنید برگه‌ی چاپ شده و مرتبی برای تکمیل اطلاعات در برابرتان قرار خواهند داد، از اینکه برگه‌ی خالی، عمومی و رنگ و رو رفته‌ای برای پر کردن تحویل می‌گیرید، همچنان بر تعجبتان افزوده می‌شود. کارت اتاقتان به یکی از نیروهای هتل سپرده می‌شود تا برای رسیدن به اتاق راهنمائیتان کند. او هم خسته و نامیزان است. باید کلی بایستید تا اتاقک آسانسور هتل به همکف برسد تا شما سوار شوید. فقط دو آسانسور برای دسترسی به 170 اتاق در 10 طبقه!
  لوازم و امکانات اتاق در زمان خود مناسب بوده‌اند، و خوشبختانه پتو و بالش و ملافه‌ها بو نمی‌دهند. اما مبل و کاناپه‌ی تختخواب‌شوی اتاق ارتباطی به هم ندارند. موکت در چند جا سوخته است. همه‌ی شیرهای آب حمام نیاز به رسیدگی، جرم‌گیری و تعویض واشر دارند و چکه می‌کنند. 
  می‌خواهید از اینترنت بی‌سیم هتل استفاده کنید که بر برگه‌های روی میز با فونت درشتی نوشته‌اند: «... برای راحتی شما مسافرین محترم در همه‌ی فضاهای هتل اینترنت رایگان تعبیه شده است ...» اما دسترسی به این سرویس «رایگان» پس از چند مرحله‌ی امنیتی میسر می‌شود که تمام اطلاعات گوشی و کامپیوترتان را چک می‌کند و مرورگرهای مختلفتان مدام هشدار می‌دهند که: «شما در موقعیت ناامنی قرار دارید!»
  
  برای خوردن شام پایین می‌روید. محل و چیدمان میز و صندلیهای کافی‌شاپ در طبقه‌ی همکف مزاحم عبور و مرور مسافرین به محل سرو شام است. خوشبختانه غذا بد نیست و لااقل گرسنه به اتاق برنمی‌گردید.
  گویا این ساختمان بدون توجه به کاربری هتل، و بدون توجه به شرائط اقلیمی و ارتفاع و ... طراحی و ساخته شده است. ماجرای پارکینگ و کمبود آسانسور را که گفتم و حالا «باد»:
  تبریز به سوز و بادهای دائمی‌اش مشهور است. این هتل بلند بالا هم در جای بلند و بادگیری ساخته‌شده‌است و متاسفانه تمام درها و پنجره‌ها بیشتر ساعات روز از وزش باد زوزه می‌کشند! در حدی که من و خانمم باید سر دخترم را با شعر و قصه گرم می‌کردیم که حواسش را از سر و صدای پنجره‌های «دو جداره !!!»ی اتاق پرت کنیم تا کم کم خوابش می‌برد.
  
  محل عرضه‌ی صبحانه جای بزرگی است و در یک سوی آن بخش جنوبی شهر تبریز را در مقابل خود دارید. اما باز هم ضعف مدیریت و دست کم گرفتن مسافرین و مشتریان کار را خراب می‌کند. میز و صندلیها مناسب چنین هتلی نیستند و روکش صندلیها مزاحم نشستن و برخاستن. بسیاری از رومیزیها رنگ باخته‌اند یا شکافته شده‌اند. پارچ آب، تعداد قابل توجهی از فنجانها و بشقابها لب پر شده‌اند. تنوع اقلام ارائه شده برای صبحانه از هتل سه ستاره هم کمتر است. چای جوشیده است و ... حتی از شیرینیها و غذاهای معروف تبریز هم نشانی نمی‌یابید و به جایشان یک دیس کیک یزدی نامرغوب کنار ظرف نان به چشمتان می‌خورد.
  
  اگر برنامه‌ی گردش در تبریز فرصت استفاده از امکانات «رایگان» ورزشی بهتان نداده است، می‌خواهید سری به رستوران گردان هتل بزنید، شاید رضایتی حاصل شود. آسانسور خدماتی که شما را به طبقه‌ی یازدهم می‌رساند هم همچون دیگر آسانسورها اعصاب چندان رضایت‌بخشی ندارد و اگر دیر بجنبید در را بر دست یا پایتان می‌بندد. باید یک طبقه‌ی دیگر نیز با پله‌ها بالا بروید تا به رستوران برسید. این یعنی افراد کم‌توان و مسن نباید از این رستوران استفاده کنند! چشم‌انداز بسیار زیبائی در برابرتان قرار می‌گیرد. به همین راضی شوید، چرا که تنوع غذاهای این رستوران، کیفیت و رنگ و جنس صندلیها و میزها و رومیزیها و ... هم همچون همه جای این هتل، متعلق به سالهای سال پیش است. زهوار موکت در رفته است و . . .
  در چند موقعیت شرائط و اوضاع هتل را با کارکنان مختلفی مطرح می‌کنید. اول با شرمندگی از پاسخگوئی طفره می‌روند، بعد هم که تعجبتان را می‌بینند می‌گویند اگر بیشتر بمانید، عادت می‌کنید!
  
  در زمان تسویه حساب و خروج از هتل، تلفن و ای‌میل مدیریت هتل را می‌خواهید که شخصاً موارد را با او در میان بگذارید. به همدیگر نگاه می‌کنند. این به آن می‌گوید. آن یکی را صدا می‌کنند. می‌گوید مگر شما اتاق دارید؟! یکی دیگر به ترکی می‌گوید خب همین جا هرچه می‌خواهد بگوید. دیگری می‌گوید بگذارید اجازه بگیریم! . . . آخرش هم آدرس زیر را تحویل می‌دهند. 
  parshoteleigoli{-@-}yahoo.com
  آدرس عمومی هتل، آن هم در یاهو! گویا در موقعیتی نظامی با تعاریف امنیتی هستید، با این فرق که چندین برابر پولش را هم از جیب باید بدهید!
  در همه جای دنیا حتی در هتلهای 2ستاره شما کارت مدیریت با شماره کاری و آدرس پست الکترونیک او را روی میز می‌بینید، خودشان سایت دارند و ازتان می‌خواهند با آنها در ارتباط باشید و ... تصور کنید هتلهای پارس خودش سایت و تشکیلات دارد و مدام همه چیزش را در بوق می‌کند. آن وقت یک همچین برخوردی در هتلی با ادعا و قیمت 5 ستاره و . . .
  دلم می‌سوزد و تاسف می‌خورم.
4