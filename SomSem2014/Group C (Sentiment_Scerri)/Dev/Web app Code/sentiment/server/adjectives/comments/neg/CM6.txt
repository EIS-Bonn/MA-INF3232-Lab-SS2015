سفر ما از تاریخ 31 مرداد تا 2 شهریور در گیلان انجام شد و محل اقامت ما هتل کادوس پنج ستاره بود . اولین نکته این بود که بر روی تمام اوراق هتل و سردر هتل بر پنج ستاره بودن آن تاکید می شد ولی در سایت های مختلف آن را چهار ستاره می شناسند . 
  هتل در حال تعمیر است و این نکته را به ما نگفته بودند . بنابراین هیچ خبری از سونا و جکوزی و بدنسازی و سالن بیلیارد و فروشگاه محصولات سنتی و . . . لابی شیک وجود ندارد . به عبارت دیگر ما پول هتل پنج ستاره را دادیم ولی در کمال تعجب امکانات هتل دو ستاره را دریافت کردیم .
  در اتاق ها( سه اتاق داشتیم ) بدون استثناء تمام کولرها اشکال داشت و آب ریزش حداقل اشکال آنها بود . ریموت تلویزیون باطری نداشت . 
  در رستوران مستخدمین آموزش ندیده بودند که وقتی ازدحام برای صبحانه ایجاد می شود چه باید بکنند بنابراین در ساعت اول صبح تقریبا ظرف ها خالی می شد و کسی نبود که آنها را پر کند . چای جوشیده که معلوم بود اول صبح دم شده را در ساعت 9 به مردم می دادند . تنوع اقلام صبحانه شرم آور بود . مالکین و مدیران هتل به خود زحمت نداده بودند که حداقل به هتل های هم ستاره خود در دو سه شهر دیگر ( ونه به کشورهای دیگر ) سری بزنند و ببینند برای یک هتل پنج ستاره این صبحانه خنده دار است . به مستخدم میگفتیم چرا زیتون در صبحانه نیست ؟ پاسخ خنده دار او این بود که زیتون چیه ؟
  میز کثیف را به خانم مستخدم گفتیم که پاک کند و گفت وقت ندارد . نان تست و جو تمام شده بود و کسی نبود که آن را پر کند . این اتفاقات در تمام سه روز می افتاد بدون اینکه کسی پاسخگو باشد . با مدیر داخلی صحبت کردم و این اشکالات راگفتم . پاسخش این بود که ستاره های این هتل را جدی نگیرید .
  کیفیت غذای هتل بسیار نازل بود و برای سفارش غذا بیش از چهل دقیقه معطل شدیم .
  در محوطه خارجی هتل فضای سبزی وجود دارد که کافی شاپ در آنجاست . شرم آور است که در استان گیلان زمین چمن این کافی شاپ خشک بود و چمن ها به صورت لکه های خشک و زرد بین خاک ها قرار داشتند .
  ولی در بیرون هتل یک خودرو مازراتی قرمز زیبا پارک شده بود که تقریبا هر روز در پیشانی هتل دیده می شد و معلوم بود که متعلق به صاحب هتل است و اساسا بخشی از ژست هتل است .توصیه من به مالک هتل این است که به جای اینکه مازراتی را تبلیغ میکنید کیفیت خدمات را بالا ببرید. قیمت این هتل با هتل پنج ستاره هایت خزر یکی بود ولی این کجا و آن کجا
1